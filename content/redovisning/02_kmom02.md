---
---
Redovisning kmom02
=========================

Kmom02 handlade mycket om att hantera klasser och vilka möjligheter som finns med klasser. Vi tittade även en del på dokumentationen av kodning. UML kändes väldigt bra och vettigt och den typ av strukturering innan man börjar koda kan vara väldigt användbar, det är dessutom sådant som är bra att ta med i dokumentationen efter att man kodat klart för att underlätta förståelsen av koden för andra utvecklare. Jag är inte riktigt lika överens med phpdocumentor, tanken är god men jag är inte helt överens med resultatet. Man skall alltid kommentera sin kod och att kunna samla ihop dessa kommentarer till en tydlig dokumentation på ett enkelt sätt är ett användbart verktyg.  Jag kände väl att den dokumentation jag fick från phpdokumentor inte var riktigt överskådlig och hade kunnat gå betydligt djupare, men den kanske bara är en vanesak. Dokumentationen var dock väldigt lätt att skapa, vilket är ett stort plus.

Att föra över "Gissa mitt nummer" gick smidigt och var hyfsat enkelt, jag fick göra en del mindre ändringar som berodde på en aning slarvig programmering i första kursmomentet. Dels sparade jag både objektet från klassen och viktiga variabler i sessionen, när jag flyttade spelet nu valde jag att bara spara viktiga variabler i sessionen, dels använde jag mig av en destroy session-funktion för att nollställa funktionen i det ursprungliga spelet. Det fungerar inte riktigt i ett ramverk eftersom man kan vilja använda sessionen till annat också. Istället har jag nu valt att bara nollställa spelets värden. Jag har också valt att dela upp spellogiken på flera routes istället för att ha allt i en stor funktion.

Jag kan känna att det är lite omständligare att skriva kod inuti ett ramverk. Det finns en massa kod och funktioner som jag inte har skrivit själv och inte har full koll på vilket gör att kodandet går lite långsammare och man ibland ägnar mycket tid åt att leta efter rätt fil eller funktion att ändra på eller använda sig av. Samtidigt så underlättar ett ramverk kodandet just för att det finns många funktioner att använda sig av och som jag inte själv behöver koda. Problematiken ligger lite i att sätta sig in i vad någon annans kod gör vilket inte alltid är helt enkelt. Det är en nyttig övning i att lära sig använda kod som andra skrivit.

Vad jag lärde mig det här kursmomentet var nog främst mer om användandet av objekt. Hur ett objekt i mångt och mycket är ett paket av funktioner och variabler som man använder vid ett tillfälle. Resultatet i form av variabler kan behöva sparas för att kunna användas senare, t.ex. i en array eller i sessionen. Man kan även spara hela objektet, men oftast är det då mycket onödig information som sparas vilket kommer att göra stora program långsammare.
